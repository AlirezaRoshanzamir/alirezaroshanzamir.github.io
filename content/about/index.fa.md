---
title: "درباره‌ی من"
date: 2023-08-01T21:54:00+03:30
draft: false
description: "کمی درباره‌ی من"
images: ["/images/avatar.png"]

lightgallery: true
---
{{< style "text-align:right; direction: rtl;" >}}

{{< style "img { height: 200px; width: 200px; border: 1px solid gray; border-radius: 5px; }" >}}
![Alireza Roshanzamir](/images/avatar.png)
{{< /style >}}

من علیرضا روشن‌ضمیر هستم. متولد ۱۳۷۴ هستم (دیگه خودتون حساب کنید چند سالمه چون نمی‌شه
که هر سال بیام اینجا یه عددی رو اضافه کنم :)).

توی دنیای حرفه‌ای، عاشق کامپیوتر و مهندسی نرم‌افزار (برنامه‌نویسی، طراحی، معماری،
تست، مهندسی نیازمندی، متدلوژی و ...) هستم. خوندن کتاب‌های فنی کامپیوتر (به شکل کامل)
رو خیلی دوست دارم. البته برای مسائل غیرفنی کتاب‌های صوتی رو ترجیح می‌دهم.

علاقه‌ی بسیار زیادی به فیلم‌های ژانر وحشت دارم و تونستم برخی دوره‌های پرفشار زندگیم رو
با همین فیلم‌ها رد بکنم.

در ادامه یه کم در مورد دوره‌های زندگیم می‌نویسم.

### دبیرستان و شروع برنامه‌نویسی
برنامه‌نویسی رو از سال آخر دوره‌ی راهنمایی با زبان VB6.0 شروع کردم و محیط جذاب گرافیکیش
و سادگیش من رو عاشق برنامه‌نویسی کرد. یک سال بعدش به واسطه‌ی درس پژوهش در مدرسه،
یادگیری زبان #C نسخه‌ی ۲۰۰۵ و ۲۰۰۸ رو شروع کردم و اون زمان با Windows Form و انبوه
کنترل‌هایی که با عنوان RAD (مثل Telerik و DevExpress و ...) شناخته می‌شدند دیگه خدا رو
هم بنده نبودم. سال دوم دبیرستان وارد فضای هوش مصنوعی شدم و همه‌ی فیلم‌های الگوریتم‌های
فراابتکاری و شبکه‌ی عصبی و منطق فازی فرادرس رو خریدم و نگاه کردم و توی دو سال پروژه‌ی
"سیستم تایید هویت مبتنی بر الگوی رفتاری" رو به همراه همگروهیم توسعه دادیم. با این پروژه
در جشنواره‌ی جوان خوارزمی شرکت کردیم و بار اول در مرحله‌ی استان رد شد ولی دفعه‌ی بعد
رتبه‌ی سوم کشوری در حوزه‌ی کامپیوتر رو بدست آورد.

### تحصیلات
سال آخر دبیرستان برای کنکور سخت تلاش کردم و با رتبه‌ی ۲۱۲، تونستم دانشگاه تهران مهندسی
نرم‌افزار قبول بشم. چون قبلش تجربه‌ی برنامه‌نویسی داشتم، تو دانشگاه کمی جلوتر از بقیه
بودم و پروژه‌ها و تمارین رو با کیفیت خوبی انجام می‌دادم. البته واقعاً سعی می‌کردم
به بقیه هم کمک بکنم. این شد که هر ۴ سال رتبه‌ی اول دانشکده‌ی کامپیوتر می‌شدم و در نهایت
با معدل کل ۱۹.۴۰ تونستم رتبه‌ی یک در تمام رشته‌های فنی دانشگاه تهران رو بدست بیارم.
موازی با اون، سال چهارم در المپیاد کشوری بین دانشجویان ایران شرکت کردم و پس از دو
مرحله، رتبه‌ی اول کشور رو بدست آوردم.

موضوع پروژه‌ی کارشناسیم "توزیع بار در هسته‌ی معاملات بورس" بود که در واقع نیازش از صنعت
به اساتید راهنمام (دکتر رامتین خسروی و دکتر احسان خامس‌پناه) معرفی شده بود. سخت‌ترین
چالش این پروژه بهبود کارایی با توزیع بار با حفظ عدالت (اون زمان حفظ عدالت تو بورس خیلی
مهم بود!) و رعایت قیود (مثل بررسی اعتبار کارگزاری‌ها) بود که من تونستم مدلی ارائه بدم
که کارایی رو به شکل خطی (به نسبت تعداد گره‌های پردازشگر) افزایش می‌داد در حالی که قیود
رعایت می‌شدند (متاسفانه به واسطه‌ی صنعتی بودن ماجرا، الان نمی‌دونم می‌تونم اطلاعات
بیشتری بدم یا نه).

ارشد رو به واسطه‌ی رنک بودن و رتبه‌ی المپیاد، بدون کنکور به هوش مصنوعی شریف وارد شدم و
اونجا هم به واسطه‌ی تجربیات قبلی که داشتم تونستم توی درس‌ها و پروژه‌ها موفق باشم و باز
هم در انتهای ارشد به عنوان رتبه‌ی یک هوش مصنوعی دانشگاه شریف معرفی شدم.

موضوع پروژه‌ی ارشدم "تشخیص بیماری آلزایمر از روی آزمون گفتار" بود که با دکتر مهدیه
سلیمانی و دکتر حمید کربلایی آقاجان پیش بردم. تمرکز این پروژه روی متن بود و من بیشتر روی
مدل‌های متنی (BERT و XLNet و XLM و Word2Vec و ...) کار کردم ولی در انتها مدل‌های صوتی
(مثل Wav2Vec) هم بهش اضافه شدند. تونستم با دقت ۸۸ درصد بیماری آلزایمر رو از روی توصیف
یک عکس توسط شرکت‌کننده (که تبدیل به متن شده) تشخیص بدم. در نهایت هم یک مقاله توی
ژورنال Q1 منتشر کردیم (زمان ما Q1 بود الان نمی‌دونم). البته این پروژه خیلی بزرگ‌تر هم
شد و من با مدیریت پزشکان حوزه‌ی علوم اعصاب و گفتار درمانی طرحی رو شروع کردم که در آن
افراد فارسی‌زبان هم آزمون مشابهی رو انجام می‌دادند و قرار بود الگوریتم‌ها بر روی این
دادگان اجرا شوند. پس از جمع‌آوری حدود ۴۰ نمونه، متاسفانه با شروع کرونا و برخی مسائل
دیگر، این طرح عقب افتاد و دوره‌ی ارشد من تمام شد.

### کار
اولین کار جدیم رو در اواسط دانشگاه با استارتاپ رِسا (رسالت سلامت ایرانیان) شروع کردم.
خلاصه‌ی کار این استارتاپ فراهم کردن و بهبود بستر ارتباطی بین بیماران و پزشکان بود.
از لحاظ تکنولوژی با مفاهیمی مثل VoIP و Website و Web Service و Mobile Application و
... درگیر بودیم و چون استارتاپ بود هر کسی درگیر همه‌ی این تکنولوژی‌ها می‌شد. اونجا کلاً
استکمون مایکروسافتی بود و از #C و ASP.NET MVC و Xamarin و UCMA و ... استفاده می‌کردیم.
در آخر زمان کاری من توی رسا تونستیم چند هزار بیمار و چند صد پزشک فعال رو در سامانه
داشته باشیم.

بعد از رسا من تصمیم گرفتم از فضای استارتاپی خارج بشم و با شرکت‌های بزرگ‌تر کار کنم. به
همین دلیل وارد مهسان شدم. مهسان پروژه‌های زیادی داشت و به واسطه‌ی ماهیت پروژه‌ها
(پروژه‌ها عموماً بر روی شبکه تعریف می‌شند و ماهیت امنیتی دارند؛ می‌تونید داخل وبسایت
مهسان پروژه‌ها رو ببینید)، کارایی نرم‌افزار خیلی مهمه و خیلی از محصولات به زبان ++C
توسعه داده شدند. من هم عاشق ++C هستم و در تیم VoIP مهسان با استفاده از ++C کتابخونه‌ها
و اپلیکیشن‌هایی در حوزه‌ی جلوگیری نشت اطلاعات (یا همون DLP) می‌نوشتیم. با توجه به
علاقه‌ی شخصیم به طراحی و معماری و تست نرم‌افزار، دوره‌های کوچیکی هم در این حوزه‌ها
برگزار کردم و به کمک دوستان تونستم فرهنگ تست نویسی و طراحی در دنیای ++C رو داخل تیم‌ها
فراگیر کنم.

با توجه به دغدغه‌های کیفی که در مهسان داشتم، به رهبر فنی تیم کیفیت مهسان ارتقاء پیدا
کردم و توی این مدت ما در مورد معیارها و تمارین کیفی مشورت می‌دادیم و سیاست‌گذاری
می‌کردیم و برای پیاده‌سازی برخی از اون‌ها هم محصولات مختلف و زیرساخت‌هایی فراهم
می‌کردیم. برخی جزئیات این کارها رو در رزومه‌ام و لینکدین قرار دادم. توی این مدت
محصولاتمون رو با استفاده از Python پیاده‌سازی می‌کردیم که البته Python معمولی که این
روزها می بینید نبود؛ الان می‌تونم با تواضع ادعا کنم که چیزی در اِلمان‌های زبان Python و
ابزار Mypy نیست که شما بگید و من ندونم چون توی این مدت روی انبوه محصولات و فریم‌ورک‌ها
(نوشتن فریم‌ورک که بقیه‌ی برنامه‌نویس‌ها توش کد بزنند اصلاً کار راحتی نیست) کار کردم.
همچنین توی این مدت کلی زیرساخت و تمارین و حتی کورس‌های CI/CD و Acceptance Test
و Artifactory و Monorepo و Living Documentation ارائه کردم.

بعد از مهسان، به شرکت Bimlogiq، یک استارتاپ بین‌المللی مستقر در استرالیا، به‌عنوان تیم‌لید بک‌اند پیوستم. این شرکت بر توسعه‌ی یک دستیار هوش مصنوعی برای Autodesk Revit تمرکز دارد که هدف آن کمک به کاربران در خودکارسازی وظایف و ایجاد افزونه‌ها بدون نیاز به دانش برنامه‌نویسی است. در این نقش، مسئولیت طراحی و پیاده‌سازی سرویس‌های بک‌اند، ایجاد پایپ‌لاین‌های CI/CD، توسعه‌ی سیستم‌های گزارش‌گیری BI و ساخت Agentهای هوش‌مصنوعی را بر عهده داشته‌ام.

{{< /style >}}
